---
publishDate: 2026-01-19T00:00:00Z
title: Mocne otwarcie 2026
author: Michal Pietrus
excerpt: G7 Cyber Expert Group publikuje wytyczne dla globalnego systemu finansowego dotyczące zagrożeń postkwantowych, a Światowe Forum Ekonomiczne poświęca im całą sekcję w raporcie Global Risks Report.
image: ~/assets/images/posts/2026-reports.png
tags:
  - pqc
  - governance
metadata:
  canonical: https://postq.pl/blog/mocne-otwarcie-2026
---

Początkiem stycznia 2026, grupa G7 Cyber Expert Group (CEG) opublikowała [dokument wytycznych dla globalnego systemu finansowego](https://home.treasury.gov/system/files/136/G7-Cyber-Expert-Group-Statement-AI-and-Cybersecurity-2025.pdf), mający na celu przygotowanie się na zagrożenia cyberbezpieczeństwa wynikające z przyszłych komputerów kwantowych.

Na pierwszy rzut oka nic szczególnego, bo CEG wysyła sygnał do Banków Globalnych o znaczeniu systemowym ([G-SIB](https://en.wikipedia.org/wiki/List_of_systemically_important_banks#List_of_Global_Systemically_Important_Banks_(G-SIBs)))/ systemów rozliczeniowych / regulatorów, zamiast oczekiwać konkretnego planu działania.

W przeciwieństwie do paradoksu Bitcoina i komputerów kwantowych (gdzie nie istnieją jasne zachęty ekonomiczne do użycia komputerów kwantowych przeciwko Bitcoinowi), systemy finansowe nie opierają się na podejściu "co jeśli". Oczekujemy od nich stabilności i długoterminowej trwałości.

Tym co czyni ten temat istotnym teraz jest problem ["zbieraj dziś, odszyfruj później" (harvest-now, decrypt-later; HNDL)](https://postq.pl/blog/zbieraj-teraz-odszyfruj-pozniej-ile-w-tym-strachu-a-ile-faktow/). Sektor finansowy jest jednym z najsilniej regulowanych sektorów, który musi zachować poufność danych przez dziesięciolecia, co oznacza, że dane przechwycone dziś mogą stać się podatne na ataki na długo przed pełną migracją systemów.

Z punktu widzenia przeciętnego klienta banku rzecz nie jest w tym, że HNDL spowoduje, że znikną mu pieniądze z konta za 20 lat. Rzecz jest w tym, co potencjalny adwersarz banku może rzeczywiście ujawnić w przyszłości na podstawie HNDL, co zdyskredytuje wiarygodność banku. Kredyty hipoteczne trwają dekady, prawda?

Dlatego to właśnie systemy finansowe muszą objąć rolę lidera w migracji do rozwiązań gotowych na erę postkwantową.

---

Kilka dni później Światowe Forum Ekonomiczne (World Economic Forum) publikuje [Global Risks Report 2026](https://reports.weforum.org/docs/WEF_Global_Risks_Report_2026.pdf), w którym wskazuje dezinformację i fałszywe informacje (misinformation and disinformation) oraz cyberzagrożenia (cyber insecurity) odpowiednio jako drugie i szóste najpoważniejsze globalne ryzyka. Raport dedykuje całą sekcję ([Sekcja 2.6](https://reports.weforum.org/docs/WEF_Global_Risks_Report_2026.pdf)) ewaluacji technologii kwantowych i zagrożeń z nimi związanych, przede wszystkim w odniesieniu do komunikacji cyfrowej.

Raport nie tylko omawia zagrożenia postkwantowe z perspektywy technicznej / cyberbezpieczeństwa, lecz także wiąże je z obecną sytuacją geopolityczną. Wrzuca je mianowicie w kontekst geoekonomicznej konfrontacji, strategicznej rywalizacji oraz fragmentacji globalnych ekosystemów technologicznych.

Zwłaszcza w kontekście tego ostatniego można się zastanawiać czy jest to zagrożenie, czy szansa ([patrz np. podejście Korei Południowej](https://postq.pl/blog/suwerennosc-kryptograficzna-korea-pokazuje-ze-mozna/)). Jak pisałem w ["Nowy hype czy nowy porządek?"](https://postq.pl/blog/post-quantum-cryptography-nowy-hype-czy-nowy-porzadek/), globalny konsensus w klasycznej (przedkwantowej) kryptografii jest produktem odchodzącej jednobiegunowej ery. Przyszłość kryptografii w komunikacji cyfrowej będzie sumą interesów i wygody pozostania w status quo. Natomiast wraz z opublikowaniem przez [NIST papieru CSWP 39](https://postq.pl/blog/nist-cswp-39-kryptograficzna-zwinnosc-wchodzi-do-mainstreamu/), kryptograficzna zwinność, tj. możliwość używania i zmiany algorytmów kryptograficznych w czasie rzeczywistym, weszła do maintstreamu.

Choć (dalsza) fragmentacja globalnych ekosystemów technologicznych wydaje się nieunikniona, pozwoli to jednocześnie zainteresowanym państwom i/lub isntytucjom na pójście własnymi ścieżkami. Inni, niezainteresowani zmianami, mogą po prostu podążać za resztą.
